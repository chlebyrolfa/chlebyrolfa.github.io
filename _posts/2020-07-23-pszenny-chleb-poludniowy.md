---
layout: post
image:  assets/images/blog/2020-07-23-pszenny-chleb-poludniowy/pszenny-chleb-poludniowy-1.jpg
title: Pszenny chleb południowy
description: Przepis na włoski/hiszpański chleb pszenny pieczony w garnku żeliwnym. Upieczony w ten sposób będzie miał pięknie zrumienioną, chrupiącą i malowniczo popękaną skórkę.
tags: chleby-swiata drozdze trudny garnek wege
categories: chleby
source-title: "Flavors of Spain in the Southwest (Rustic Bread | Pan Rustico)"
source-link: https://youtu.be/s8Rf2LBgmsc
when-to-start: po południu poprzedniego dnia
---

-----

Pszenny, klasyczny, czteroskładnikowy chleb. Niezwykle popularny na południu Europy, najczęściej kojarzony z Włochami i Hiszpanią. Idealny do tapasów i bruschetty, ale przyznam, że jest tak smaczny, że ja zjadam go po prostu z oliwą z oliwek albo masłem. Trudność tego przepisu stanowi ciasto, która ma dość nawodnioną konsystencję i operowanie nim wymaga nieco doświadczenia. Do tego mąka musi być odpowiednia, bo inaczej chleb będzie słabo wyrośnięty i spłaszczony. Większość mąk pszennych chlebowych z polskich półek sklepowych jest w porządku, ale radzę uważać na mąki kupione przez internet. Często są za słabo napowietrzone albo o niskiej zawartości glutenu. W efekcie ten chleb nie wyjdzie. Chleb może być pieczony w garnku żeliwnym albo na kamieniu do pizzy. Polecam przetestowanie obu wersji. W garnku chleb wychodzi foremny i piękny w wyglądzie. Kamień z drugiej strony sprawi, że skórka będzie grubsza i bardziej spieczona. Ja uwielbiam obie wersje!

-----

## Składniki

##### Chleb

* 500 g mąki pszennej chlebowej (typ 750)
* 390 g letniej wody
* 12 g soli
* 2 g świeżych drożdży

-----

## W skrócie

1. Rozpuść **drożdże w wodzie** i dodaj **mąkę i sól**
2. **Wymieszaj** łyżką, a następnie rękami, przykryj i odstaw na **20 minut**
3. **Składanie 1**: przełóż ciasto, przykryj i odstaw na **20 minut**
4. **Składanie 2**: przełóż ciasto, przykryj i odstaw na **20 minut**
5. **Składanie 3**: przełóż ciasto
6. Przykryj **folią spożywczą** i odstaw na **12 godzin**
7. Rano umieść ciasto na **oprószonym mąką blacie**, **przełóż** z czterech stron i **uformuj** bochenek
8. Oprósz mąką **koszyk do wyrastania**, umieść tam bochenek, włóż do **torby foliowej** i odstaw na **50 minut**
9. Przełóż chleb na **deskę obsypaną mąką** i pozbądź się nadmiaru mąki z wierzchu
10. Przełóż chleb do rozgrzanego do **250 stopni** garnka żeliwnego
11. Piecz **20 minut** pod przykrycie i **20 minut** bez przykrycia

-----

## Przepis szczegółowy

1\. W dużej misce rozpuść **drożdże w wodzie**, a następnie dodaj **mąkę i sól**.\\
2\. **Wymieszaj masę** łyżką, a następnie rękami. Nie musisz wyrabiać masy, wystarczy, że składniki będą dobrze wymieszane. Przykryj miskę ściereczką kuchenną i odstaw na **20 minut** w temperaturze pokojowej.\\
3\. Ciasto jest gotowe do **przekładania**, dzięki czemu będzie dobrze napowietrzone i zwiąże się gluten. Zwilż ręce wodą i chwyć za jeden z boków ciasta. Naciągnij go i złóż do środka. Zrób to samo dla **4 boków** ciasta. Przykryj ściereczką i odstaw na **20 minut** w temperaturze pokojowej.

![Pszenny chleb południowy - przekładanie](/assets/images/blog/2020-07-23-pszenny-chleb-poludniowy/pszenny-chleb-poludniowy-przekladanie.jpg)

4\. Powtórz **po raz drugi** operację składania i odstaw na **20 minut**.\\
5\. Powtórz **po raz trzeci** operację składania, zauważ jak zmienia się **struktura** ciasta.

![Pszenny chleb południowy - przygotowanie](/assets/images/blog/2020-07-23-pszenny-chleb-poludniowy/pszenny-chleb-poludniowy-zmiany.jpg)

6\. Przykryj miskę **folią spożywczą** i odstaw na **12 godzin** w temperaturze pokojowej.

7\. Rano masa powinna być bardzo napowietrzona, może wręcz nie przypominać masy na chleb. Przełóż ją na **blat solidnie oprószony** mąką. Następnie oprósz też samą masę mąką i złóż z **4 boków**, żeby struktura była mniej rozlana. Jeśli użyłeś dobrej mąki to mimo dużego nawodnienia masy, struktura chleba powinna być dość stabilna.

8\. Obsyp solidnie **koszyk do wyrastania** mąką, po czym przełóż do niego uformowany bochenek chleba. Koszyk włóż do **torby foliowej** i odstaw na **50 minut** w temperaturze pokojowej. W międzyczasie włóż garnek żeliwny do piekarnika i ustaw na 250 stopni.

![Pszenny chleb południowy - formowanie](/assets/images/blog/2020-07-23-pszenny-chleb-poludniowy/pszenny-chleb-poludniowy-formowanie.jpg)

9\. Przygotuj deskę (albo łopatkę do pizzy) i oprósz ją mąką. Następnie, wyciągnij koszyk z torby foliowej i oprósz mąką wierz chleba. Przyłóż deskę do koszyka i jednym ruchem obróć je o 180 stopni, żeby **przełożyć chleb z koszyka na deskę**. Pędzelkiem **pozbądź się nadmiaru mąki**.

10\. Wyciągnij **garnek żeliwny** z piekarnika i przełóż do niego chleb. Włóż garnek do piekarnika dalej nastawionego na **250 stopni**.

Alternatywnie zamiast garnka, możesz piec chleb na kamieniu do pizzy albo blasze. Taki sposób spowoduje, że chleb będzie miał większe dziury, będzie bardziej wyrośnięty i jego skórka będzie dużo bardziej spieczona. Pamiętaj, że kamień (albo blacha) muszą być dobrze rozgrzane kiedy przekładasz na nie chleb.

![Pszenny chleb południowy - garnek](/assets/images/blog/2020-07-23-pszenny-chleb-poludniowy/pszenny-chleb-poludniowy-garnek.jpg)

11\. Piecz **20 minut** pod przykryciem i **20 minut** bez przykrycia. Studź na kratce kuchennej.


![Pszenny chleb południowy](/assets/images/blog/2020-07-23-pszenny-chleb-poludniowy/pszenny-chleb-poludniowy-gotowy.jpg)

![Pszenny chleb południowy](/assets/images/blog/2020-07-23-pszenny-chleb-poludniowy/pszenny-chleb-poludniowy-gotowy-drugi.jpg)

